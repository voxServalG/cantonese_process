汉皇重色思倾国御宇多年求不得
杨家有女初长成养在深闺人未识
天生丽质难自弃一朝选在君王侧
回眸一笑百媚生六宫粉黛无颜色
春寒赐浴华清池温泉水滑洗凝脂
侍儿扶起娇无力始是新承恩泽时
云鬓花颜金步摇芙蓉帐暖度春宵
春宵苦短日高起从此君王不早朝
承欢侍宴无闲暇春从春游夜专夜
后宫佳丽三千人三千宠爱在一身
金屋妆成娇侍夜玉楼宴罢醉和春
姊妹弟兄皆列土可怜光彩生门户
遂令天下父母心不重生男重生女
骊宫高处入青云仙乐风飘处处闻
缓歌慢舞凝丝竹尽日君王看不足。